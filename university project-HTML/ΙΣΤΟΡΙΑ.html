<html>
<head>
        
         <meta http-equiv='Content-Type' content='text/html; charset=utf-8' />
         <link rel="stylesheet" type="text/css" href="ypostyle.css" />
</head>

<BR><BR><BR>
<H3 class=OMM>ΙΣΤΟΡΙΚΑ ΣΤΟΙΧΕΙΑ</H3>
<BR>
<p>
Ο ΗΡΑΚΛΗΣ ΚΑΒΑΛΑΣ είναι μια από τις 3-4 παλαιότερες ομάδες της Καβάλας και ίσως η μια από τις πιο αγαπημένες ομάδες αυτής της πόλης. Στην δεκαετία του 50΄και 60 το 80% των φιλάθλων της Καβάλας ήταν Ηρακληδείς. Στην πλειοψηφία τους άνθρωποι της λαϊκής βάσης, καπνεργάτες, λιμενεργάτες, οικοδόμοι και γενικά απλοί εργαζόμενοι.

Αξέχαστες θα μείνουν εκείνες οι Κυριακές, τότε που η ομάδα του ΗΡΑΚΛΗ αγωνιζόταν εντός έδρας. Γινόταν ένα πανηγύρι, μια μεγάλη γιορτή. Χιλιάδες φίλαθλοι, πολλές ώρες πριν την έναρξη του αγώνα, ξεκινούσαν με τα πόδια διασχίζοντας όλη την πόλη και κατέβαιναν προς το Δημοτικό Στάδιο (το σημερινό Βερούλειο) για να συμπαρασταθούν την αγαπημένη τους ομάδα. Επίσης όλη την εβδομάδα το αντικείμενο συζητήσεων στα περισσότερα καφενεία, ταβέρνες και σε όλες τις γειτονιές της πόλης, ήταν ο ΗΡΑΚΛΗΣ. Το σύνθημα εκείνη την εποχή ήταν το γνωστό «ΗΡΑΚΛΗΣ και ξερό ψωμί».

Την ίδρυση αυτής της θρυλικής ομάδας την ξεκίνησαν το Πάσχα του 1926 κάποιοι νεαροί φίλαθλοι του ποδοσφαίρου από την συνοικία της Παναγίας. Αρχικά η ομάδα ήταν ανεξάρτητη και αγωνιζόταν στο ανεξάρτητο πρωτάθλημα της πόλης. Η επιτυχίες της προκάλεσαν όπως ήταν φυσικό την προσοχή των έμπειρων και δοκισμασμένων παραγόντων του Καβαλιώτικου ποδοσφαίρου της εποχής εκείνης. Έτσι ο ΦΩΤΗΣ ΔΑΝΔΙΑΣ, ελαιοχρωματιστής στο επάγγελμα, μαζί με τους Χρ. Παπανδρέου, Χρ. Κουταλιάγκα, Λαμπαδιάρη, Ι. Ιακωβίδη και Καλαϊτζή, παίρνουν υπό την προστασία τους αυτήν την ανεξάρτητη ομάδα, την οποία ονομάζουν ΗΡΑΚΛΗΣ ΚΑΒΑΛΑΣ.

Διάλεξαν το όνομα του μυθικού ήρωα διότι από τα πρώτα τους βήματα οι παίκτες αυτής τηςομάδας, έδειξαν μια τέλεια κατάρτιση και δυναμικότητα, που τους επέτρεψε να νικήσουν όλους τους ισχυρούς αντιπάλους της εποχής εκείνης στην Καβάλα.

Αρχικά συμμετέχουν στο ανεξάρτητο πρωτάθλημα Καβάλας, το οποίο και κέρδισαν το 1927 και αναδείχθηκαν πρωταθλητές. Επίσης τα πρώτα δυο φιλικά παιχνίδια με τις ήδη αναγνωρισμένες ομάδες της Καβάλας (ΦΙΛΙΠΠΟΙ και ΑΟΚ) τα κέρδισε με το ίδιο σκορ 2-0, δικαιώνοντας έτσι όλους εκείνους που του 'δωσαν το όνομα ΗΡΑΚΛΗΣ.

Επίσημα ως σωματείο αναγνωρίστηκε τον Μάιο του 1928 και στο πρώτο Δ.Σ. συμμετείχαν οι Σπ. ΣΠΥΡΟΥ (πρόεδρος), ΦΩΤ. ΔΑΝΔΙΑΣ, ΧΑΡ. ΒΟΥΤΣΑΣ, ΧΡ. ΚΥΡΙΑΚΙΔΗΣ, ΖΑΦ. ΚΑΡΑΜΠΑΤΖΑΚΗΣ.

Ο πρώτος επίσημος αγώνας του έγινε στις 13 Μαΐου 1928, με αντίπαλο τον ΑΤΛΑΝΤΑ ΚΑΒΑΛΑΣ (μια επίσης πρόσφατα επίσημα αναγνωρισμένη ομάδα) τον οποίο νίκησε με 3-0.

Από την ημέρα αυτή και μέχρι το καλοκαίρι του 1965 (με εξαίρεση την περίοδο 1940-1945, όταν γινόταν ο Β΄ Παγκόσμιος Πόλεμος) αγωνίστηκε σε διάφορα πρωταθλήματα. Αρχικά στο πρωτάθλημα της ΕΠΣΑΜ μαζί με τις ομάδες ΔΟΞΑ ΔΡΑΜΑΣ, ΦΙΛΙΠΠΟΙ ΚΑΒΑΛΑΣ και ΑΕΚ, το οποίο παραλίγο να κερδίσει, όμως στο τελευταίο δεκάλεπτο του πιο κρίσιμου παιχνιδιού ισοφαρίστηκε και έχασε τον τίτλο από την ομάδα των ΦΙΛΙΠΠΩΝ ΚΑΒΑΛΑΣ.

Εν συνεχεία αγωνίστηκε σε όλα τα πρωταθλήματα της ΕΠΣΑΜ έχοντας ως κύριο αντίπαλο τις ομάδες του Νομού Δράμας (Δόξα Δράμας, Ελπίδα, Άρης Δράμας, Δόξα Σιταγρών) και Ν. Καβάλας (Φίλιπποι, ΑΕΚ, Βύρων) τον πρώτο της τίτλο κέρδισε στη σεζόν 1947-1948. Ακολούθησε ο τίτλος του πρωταθλητή ΕΠΣ Ανατολικής Μακεδονίςα τη σεζόν 1951-1952 και εν συνεχεία αυτός του πρωταθλητή 1959-1960.

Αυτός ο τελευταίος τίτλος ήταν ο πιο σημαντικός, διότι την επόμενη σεζόν η ομάδα αγωνίστηκε στην Β΄ Εθνική κατηγορία και έτσι ο ΗΡΑΚΛΗΣ έγινε η πρώτη Καβαλιώτικη ομάδα που αγωνίστηκε επίσημα στην Β΄ Εθνική κατηγορία. Η μεγαλύτερη όμως διάκρισή της, ήταν η κατάκτηση του πρωταθλήματος Ανατολικής Μακεδονίας & Θράκης όταν στις 6 Μαίου 1962 νίκησε στην Έδεσσα την ομάδα του ΟΡΦΕΑ ΞΑΝΘΗΣ, με σκορ 2-1 και εν συνεχεία διεκδίκησε την άνοδο στην Α΄ Εθνική κατηγορία έχοντας ως αντιπάλους τις ομάδες ΟΛΥΜΠΙΑΚΟ ΒΟΛΟΥ, ΠΙΕΡΙΚΟ ΚΑΤΕΡΙΝΗΣ, ΗΡΑΚΛΗ ΣΕΡΡΩΝ και ΛΑΡΙΣΑΪΚΟ.

Με την λήξη όλων των παιχνιδιών ο ΗΡΑΚΛΗΣ τερμάτισε στην πρώτη θέση ισόβαθμος όμως με τον ΠΙΕΡΙΚΟ ΚΑΤΕΡΙΝΗΣ, τον οποίο στον πρώτο γύρο κέρδισε με 3-1 και στο τελευταίο παιχνίδι (εκτός έδρας) έφερε ισοπαλία 0-0. Ακολούθησε ο αγώνας μπαράζ, ο οποίος έγινε στο γήπεδο του ΑΡΗ ΘΕΣ/ΝΙΚΗΣ (μπροστά σε 12.000 κατοίκους) και έληξε με νίκη του Πιερικού με 2-0.

Έτσι χάθηκε η μεγάλη ευκαιρία να ανέβει για πρώτη φορά στην ιστορία της Καβάλας μια ομάδα στην Α΄ Εθνική κατηγορία. Τα επόμενα τρία χρόνια μέχρι το καλοκαίρι του 1965 ο ΗΡΑΚΛΗΣ αγωνίστηκε στην Β΄ Εθνική κατηγορία.

Στις 20 Απριλίου 1965 έγινε στο Δημαρχείο Καβάλας υπό την προεδρεία του Δημάρχου ΚΩΝ. ΤΣΟΛΑΚΗ μια σύσκεψη στην οποία συμφωνήθηκε ότι μέχρι τις 16 Μαίου 1965 όλες οι ενδιαφερόμενες ομάδες της Καβάλας θα κάνουν τις Γενικές τους Συνελεύσεις όπου θα πάρουν την απόφαση διάλυσής τους προκειμένου να δημιουργηθεί ο Α.Ο.Καβάλας.

Στις 8 Ιουνίου 1965 ανακοινώθηκε η ίδρυση του ΑΟΚ με την συμμετοχή των 3 ομάδων, ΗΡΑΚΛΗ, ΦΙΛΙΠΠΟΙ και ΑΕΚ (εξαιρέθηκε ο ΒΥΡΩΝ ΚΑΒΑΛΑΣ).

Αυτή η κίνηση αποδείχθηκε αργότερα ότι βοήθησε το Καβαλιώτικο ποδόσφαιρο, μια και ο ΑΟΚ σε μερικά χρόνια βρέθηκε στα σαλόνια της Α΄ Εθνικής Καβάλας.

Πολλοί φίλοι του ΗΡΑΚΛΗ αν και ήταν θετικοί στο να δοθούν οι καλύτεροί του παίκτες, προκειμένου να ενισχυθεί ο ΑΟΚ, δεν ήθελαν να διαλυθεί όμως η αγαπημένη τους ομάδα.

Μετά από 11 χρόνια, τον Ιανουάριο του 1976 μια μερίδα των φιλάθλων αυτών, νοσταλγοί της ιστορικής αυτής ομάδας, οι οποίοι δεν μπόρεσαν να αντέξουν την μη ύπαρξη αυτής της ομάδας, πήραν την απόφαση να την ξαναδημιουργήσουν.

Αν και ο Αθλητικός Νόμος δεν επιτρέπει την επανίδρυση ομάδων, οι οποίες διαλύθηκαν λόγω συγχώνευσής τους, βρήκαν τον τρόπο της επανίδρυσης (έτσι το θεώρησαν οι ίδιοι) δίνοντας το όνομα Γ.Α.Σ. ΗΡΑΚΛΗΣ ΠΟΤΑΜΟΥΔΙΩΝ ΚΑΒΑΛΑΣ και έτσι ο ΗΡΑΚΛΗΣ ξαναζωντάνεψε και ξανακούγεται στην Καβάλα μέχρι και σήμερα.

Ο πρώτος προπονητής αυτής της ομάδας ήταν ο ΓΙΑΝΝΗΣ ΓΚΑΡΑΝΑΤΣΙΟΣ, παλιός παίκτης του ΗΡΑΚΛΗ και ΑΟΚ, ο οποίος μέσα σε 3 χρόνια ανέβασε την ομάδα στην Δ΄ Εθνική κατηγορία και έτσι μετά από αρκετά χρόνια ξανακούστηκαν τα «ΜΑΜΟΥΤΙΑ» να φωνάζουν στις κερκίδες το σύνθημα ΑΟΥΣΤΡΙΑ ΗΡΑΚΛΗΣ.

Το 1984 ο ΗΡΑΚΛΗΣ ανέβηκε στην Γ΄ Εθνική κατηγορία έχοντας μια νεανική και ταλαντούχα ομάδα. Παρέμεινε για 2 χρόνια έχοντας καλή παρουσία και θα μπορούσε να φτάσει πολύ ψηλότερα ξανά, όμως δεν προστατεύτηκε όσο έπρεπε από την τότε Διοίκηση. Αξέχαστο θα μείνει επίσης το παιχνίδι για το Κύπελλο Ελλάδος με τον ΠΑΝΙΩΝΙΟ, όπου οι κερκίδες του Βερουλείου είχαν κατακλειστεί.

Από το 1986 και μέχρι σήμερα η ομάδα αγωνίστηκε για πολλά χρόνια στην Δ΄ Εθνική και στο τοπικό πρωτάθλημα. Έχει κατακτήσει 4 φορές το κύπελλο του Ν. Καβάλας και τα τελευταία χρόνια έδωσε μεγάλη βάση στα τμήματα υποδομής. Σήμερα πολλά παιδιά από αυτά τα τμήματα είναι μέλη της μεγάλης ομάδα και των μικτών ομάδων του Νομού και της Περιφέρειας.</p>
                      
 <H2 class=on><A href="http://el.wikipedia.org/wiki/%CE%88%CE%BD%CF%89%CF%83%CE%B7_%CE%A0%CE%BF%CE%B4%CE%BF%CF%83%CF%86%CE%B1%CE%B9%CF%81%CE%B9%CE%BA%CF%8E%CE%BD_%CE%A3%CF%89%CE%BC%CE%B1%CF%84%CE%B5%CE%AF%CF%89%CE%BD_%CE%9A%CE%B1%CE%B2%CE%AC%CE%BB%CE%B1%CF%82" target=_blank>Πληροφοριακά στοιχεία της Ένωσης Ποδοσφαιρικών Σωματείων Καβάλας</A></H2>
 

</body>

</html>
